ᑌᓱᒪᓂ ᐊᑯᓂ ᐊᐅᐸᕐᓇᑎᓪᓗᒍ ᐊᐅᓚᔨᒐᒪ.
ᐅᖃᕐᖄᓚᖓ ᑲᕙᒪᒃᑯᓄᑦ ᐋᕐᕿᑕᐅᓯᒪᒻᒪᑦ, ᐋᕐᕿᑕᐅᓯᒪᒻᒪᑕ ᐅᑭᐅᒃᑲ.
October 4, 1935 ᐃᓅᓕᕐᓯᒪᕗᖓ.
ᑲᕙᒪᒃᑯᓄᑦ ᑖᓐᓇ ᐋᕐᕿᑕᐅᓯᒪᔪᖅ, ᐅᑭᐅᒃᑲ ᑕᑯᔭᐅᕐᖃᔭᕐᓯᒪᖕᖏᒪᑕ.
ᒐᓗᐊᕐᑎᓗᒍ, ᐋᕐᕿᑕᐅᒍᒪᓕᕋᓗᐊᕐᒪᑕ ᑭᖑᓂᖓᒍᑦ, "ᑌᒣᓕᖓᑐᐃᓐᓇᓕᕐᓕᑦ" ᓚᓯᒪᔭᒃᑲ, ᐃᓄᒻᒪᕆᐊᓘᓕᕇᕋᓗᐊᕋᒪᐅᓐᓃᑦ.
ᑌᒪᓕ, 7ᓂᒃ ᐅᑭᐅᖃᕐᓱᖓ ᐃᓄᒡᔪᐊᒨᕐᓂᑰᒐᑦᑕ, ᑖᕙᓂᒥᐅᖑᓕᕐᑎᓗᖓ, ᐃᒻᒪᖄ 9ᓂᒃ ᐅᑭᐅᖃᕐᖂᓕᕐᑎᓗᖓ (10ᓂᐅᑦᓴᕈᓂᓗ ᐊᐅᓚᔨᖕᖏᑐᖓ ᐅᑭᐅᒃᑲ ᖃᑦᓯᐅᓂᕐᒪᖔᑕ), ᖃᓂᒪᓐᓈᓗᖃᕐᑎᓗᒍ ᐊᐅᓚᔨᔪᖓ, ᐊᐅᐸᕐᓇᖃᕐᑎᓗᒍ.
ᐊᐅᐸᕐᓇᖃᓯᔪᐊᓘᒻᒪᒎᖅ, ᐃᓄᓕᒫᑦᓯᐊᑦ ᐃᓄᒡᔪᐊᒥ ᖃᓂᒪᑎᓪᓗᒋᑦ ᐊᐅᓚᔨᒐᒪ, ᐅᓯᖕᙰᓇᕐᑎᓗᒋᑦ, ᐃᓕᓴᕐᕕᒐᓭᑦ ᐊᑐᕐᑕᐅᑐᐃᓐᓇᒨᓕᕐᑎᓗᒋᑦ ᐅᓯᖕᖓᔪᓄᑦ ᐃᓂᑦᓭᕈᑦᑐᓄᑦ, ᐊᓂᕐᕋᒥᓂᓗ ᐅᓯᖕᙰᓇᓕᕐᑑᒐᓗᐊᑦ.
ᑌᒣᑦᑑᓯᒪᔪᒍᑦ ᐊᐅᐸᕐᓇᖃᕐᑎᓗᒍ.
ᑭᓯᐊᓂ ᓴᓂᓪᓕᖃᕐᓯᒪᒐᑦᑕ ᐊᐅᐸᕐᓇᑐᐊᐱᓐᓂᒃ ᐃᓚᒌᕌᐱᓐᓂᒃ, ᐁᖃᑦᑕᓯᒪᔪᖓ ᐃᒥᕐᑎᒋᐊᕐᑐᓱᒋᑦ.
ᑭᓇᒥᓪᓘᓃᑦ ᐃᑲᔪᕐᑎᓴᖃᑦᔭᖏᒻᒪᑕ, ᖃᓂᒪᓐᓈᓗᒻᒧᑦ ᐊᐅᓚᑕᐅᑦᓱᑎᒃ ᖃᓂᒪᔪᐊᐱᐅᒻᒪᑕ.
ᑌᒣᑦᑎᓗᒍ, ᐋᓐᓂᐊᓯᐅᑎᒃᑯᑦ ᐃᑎᕐᓯᒪᑎᓪᓗᒋᒃ ᒪᕐᕉᒃ, ᐁᑉᐸᖓ ᐳᓖᓯ, ᐁᑉᐸᖓ.
ᐋᓐᓂᐊᓯᐅᑏᒃ ᐊᕐᓇᕇᒃ ᐁᓯᒪᑦᓱᑎᒃ ᐃᑎᕐᓯᒪᑎᓪᓗᒋᒃ, ᐃᑎᑲᓪᓚᓯᒪᔪᖓ, ᐳᓛᕐᑐᓂᒃ ᖃᐅᔨᒪᑦᔭᓇᖓ.
ᐋᓐᓂᐊᓯᐅᕆᒋᐊᕐᑐᓯᒪᔪᕕᓃᒃ, ᐃᒻᒪᖄ ᑲᐱᓯᒋᐊᕐᑐᓯᒪᔪᕕᓃᓪᓘᓃᑦ.
ᑭᓯᐊᓂ "ᑕᒪᐅᖕᖓᖃᑦᑕᖏᑐᐊᕈᕕᑦ ᐱᐅᓂᕐᓴᖅ" ᓚᔭᐅᓯᒪᒐᓗᐊᕐᓱᖓ, ᓇᓪᓕᒍᓱᒐᒪ ᐃᒥᕈᑦᑐᓂᒃ, ᐁᑐᐃᓐᓇᖃᑦᑕᓯᒪᔪᖓ.
"ᒋᐊᖃᕈᒪ ᐊᐅᐸᕐᓇᕆᐊᖃᕐᓂᕈᒪ ᐊᐅᐸᕐᓈᓗᓛᕐᖁᖓ" ᐃᓱᒪᑐᐃᓐᓇᓱᖓ ᑲᔪᓯᑐᐃᓐᓇᖃᑦᑕᓯᒪᔪᖓ.
ᐅᐱᓐᓇᕋᓂ ᓴᓂᓪᓕᐊᐱᒋᒐᒃᑭᑦ, ᖃᓄᐃᑦᔭᖏᓐᓇᒪ.
ᑌᒣᑦᑎᓗᒍ, ᐊᓂᒎᑎᑐᐃᓐᓇᓯᒪᔪᒍᑦ ᐋᕐᕿᐅᖃᕐᐸᓕᐊᓯᑦᓱᑎᓪᓗ, ᐊᒻᒪᓗ ᐊᐅᐸᕐᓇᕆᐊᓪᓚᓯᒪᑦᔭᓇᖓ ᐅᓪᓗᒥᒧᑦ.
"ᐊᐅᐸᓪᓚᑳᓇᖅ" ᓚᓲᖑᖃᑦᑕᓯᒪᒐᓗᐊᕐᒥᔪᑦ ᖃᒻᒥᐅᓂᕐᓴᖅ.
ᑭᓯᐊᓂ ᖃᓄᐃᑦᑑᒪᖔᑦ ᖃᐅᔨᒪᖕᖏᑕᕋ.
ᑌᒣᑦᑑᓯᒪᕗᒍᑦ.
ᓇᓪᓕᓇᕐᔪᐊᓯᒪᒻᒪᑕ ᖁᐃᕐᑐᖃᑦᑕᓱᑎᒃ, ᒥᕆᐊᓪᓘᓴᖃᑦᑕᓱᑎᒃ.
ᑌᒣᑦᑐᓂᒃ ᖃᐅᔨᖃᑦᑕᓯᒪᒐᒪ ᐁᕕᒋᖃᑦᑕᑕᒃᑲᓂᒃ.
ᐃᓘᓐᓇᑎᒃ ᑌᒣᑦᑐᕕᓂᐅᔪᑦᓴᐅᔪᐃᑦ, ᑭᓯᐊᓂ ᐳᓛᕋᖃᑦᑕᓯᒪᑦᔭᖏᓐᓇᑕ.
ᑌᒃᑯᑐᐊᓄᓪᓕ ᐳᓛᕋᖃᑦᑕᓯᒪᒐᒪ ᖃᑕᖕᖑᑎᒃᑯᑲᓄᑦ ᒥᐊᔨ ᖁᓪᓕᐊᓗᒃᑯᓄᑦ, ᐅᓯᖕᙰᓇᕐᑐᐊᐱᓐᓄᑦ.
ᑖᓐᓇ ᐊᐅᓚᔨᑦᓯᐊᓚᕿᔭᕋ ᐊᐅᐸᕐᓈᓗᓯᒪᔪᖅ, ᐊᒻᒪᓗ ᑐᓵᖃᑦᑕᓱᖓ ᐅᖄᔪᓂᒃ ᓇᓃᕝᕕᓭᕈᓕᕐᑐᓂᒃ ᖃᓂᒪᔪᓄᑦ, ᐊᐅᐸᕐᓇᒧᑦ ᐊᐅᓚᑕᐅᔪᓂᒃ.
ᐃᓄᒡᔪᐊᒥᐅᖑᑦᓱᑕ ᑌᒣᖃᑦᑕᓯᒪᒐᑦᑕ, ᐃᓄᒡᔪᐊᒥᐅᑦ ᑌᒃᑯᐊ ᖃᐅᔨᒪᑦᓯᐊᑐᑦᓴᐅᔫᒐᓗᐊᑦ.
ᐃᒫᑦᓯᐊᖅ ᖃᐅᔨᒪᖕᖏᑐᐊᓘᑦᓱᖓ ᐅᖄᕗᖓ.
ᑖᓐᓇᑕᒐᓕ ᖃᐅᔨᒪᔭᒃᑯᑦ ᐅᓂᒃᑳᑕᕋ.
ᓇᑯᕐᒦᒃ ᐅᖄᒍᓐᓇᑎᑕᐅᒐᒪ.