ᑲᐅᑦᔭᔪᒻᒥᒃ ᐅᓂᒃᑳᒐᓛᐱᓚᐅᕐᓂᐊᕋᒪ, ᓄᓚᔪᕕᓂᐅᒻᒪᑦ.
ᑲᐅᑦᔭᔪᒎᖅ ᓄᓚᓚᐅᕐᑐᕕᓂᖅ ᓯᓚᕐᕿᑐᐸᐅᔮᓘᑎᓪᓗᒍ.
ᓯᓚᕐᕿᒥᒎᖅ ᐃᑯᓪᓕᐊᒥ ᖃᓂᐊᓛᑖᑦᓯᐊᒥ ᓄᓚᔪᕕᓂᖅ ᑲᐅᑦᔭᔪᒃ, ᓱᒃᑯᔨᐊᖑᑦᓱᓂ ᐃᓚᒥᓄᑦ ᐊᓈᓇᑦᓯᐊᑯᒥᓄᑦ.
ᕿᐱᐊᕐᔪᐊᓗᓪᓗ ᖁᓕᑦᑖᔪᐊᓗᓪᓗ ᕿᒻᒥᖏᑦ ᑐᕐᓲᒥᐅᑖᒃ.
ᐱᕈᕐᓴᓱᓂ ᑲᐅᑦᔭᔪᒎᖅ ᑐᕐᓲᒥᐅᑕᐅᖃᑎᒋᕙᑦᑕᕕᓂᖏᒃ, ᐃᕐᓯᒐᓗᐊᕐᓱᓂ ᓱᒃᑯᔨᐊᖑᒐᒥ ᐃᑎᕐᑎᑕᐅᓂᐅᔭᖕᖏᓇᒥ.
ᓱᕐᓗᖏᑎᒍᑦ ᕿᓗᑦᓱᒍ ᐃᓪᓗᕕᒐᕐᒧᑦ ᐃᑎᕐᑎᑕᐅᕙᑦᑐᕕᓂᖅ.
ᑌᒪ, ᐊᓪᓛᒎᖅ ᐅᕘᓇ ᓇᑲᓯᒪᔪᕕᓂᖅ ᕿᖓᖓ ᓱᒃᑯᔨᐊᖑᒐᒥ.
"ᐊᓈᓇᑦᓯᐊᒃ, ᐃᑎᓚᐅᓕᕐᓚᖓ!" ᓚᒐᓱᐊᕐᐸᓱᓂ ᐊᓈᓇᑦᓯᐊᒥᓂᒃ.
"ᐊᓈᓇᑦᓯᐊᒃ, ᐃᑎᓚᐅᓕᕐᓚᖓ!" ᓚᔪᖅ ᐃᕐᓯᓇᕐᑐᑕᓕᐊᓘᓕᕐᒪᒎᖅ ᑖᑦᓱᒪ ᐃᓪᓗᕕᒐᐅᑉ ᓯᓚᑖᓂ, ᐃᑎᕈᒪᒐᓱᐊᕐᓱᓂ ᐃᑎᕐᑎᑕᐅᓂᐅᔭᕋᓂ.
ᐊᓱᐃᓛᒎᖅ ᕿᒻᒦᒃ ᐃᒻᒧᐊᓃᑉᐸᑲᒥ ᕿᐱᐊᕐᔪᐊᓘᓪᓗ ᖁᓕᑦᑖᔪᐊᓘᓪᓗ, "ᖁᓕᑦᑖᔪᐊᓗᒃ ᐊᓂᖔᕆᑦ! ᕿᐱᐊᕐᔪᐊᓗᒃ ᐊᓂᖔᕆᑦ!" ᓚᒐᓱᐊᕐᓱᓂᒎᖅ.
ᓇᓄᕐᑕᓕᐊᓘᓕᕐᒪᑦ ᐃᓪᓗᕕᒐᐅᑉ ᓯᓚᑖᓂ.
ᑌᒃᑯᐊᒎᖅ ᐊᓂᒍᒪᖕᖏᑐᐊᓘᒻᒪᑎᒃ, ᐊᓂᔪᑑᒐᓱᐊᓯᑦᓱᓂ.
ᐊᓂᔪᐊᓗᒎᖅ ᑲᐅᑦᔭᔪᒃ, ᓇᓄᕐᑕᓕᐊᓘᑎᓪᓗᒍ ᓯᓚᑖ.
ᐃᐱᕋᕆᐊᕐᑕᐅᒐᒥᒎᖅ ᐊᖏᓕᐅᒥᖃᑦᑕᑐᐊᓘᕙᓪᓕᐊᓕᕐᑐᖅ, ᐃᐱᕋᕆᐊᕐᓂᖅ ᑕᒫᕌᓗᒃ.
ᐊᖏᓕᕙᓪᓕᐊᔪᐊᓘᓕᕐᓱᓂ ᑲᐅᑦᔭᔪᒃ, ᓱᓇᐅᒋᔭᐅᖕᖏᑐᖅ ᐃᓚᒥᓄᑦ.
"ᓱᓕ ᐱᕙᓪᓕᖏᓪᓚᑎᑦ ? ᐊᖏᓕᕙᓪᓕᖏᓪᓚᑎᑦ ᓱᓕ ?" ᓚᔭᐅᖃᑦᑕᓱᓂᒎᖅ, ᐊᖏᓕᕙᓪᓕᖃᑦᑕᓂᕋᕐᓱᓂ ᑭᐅᖃᑦᑕᑐᖅ.
ᐊᓂᖔᕈᒪᖕᖏᒪᒎᖅ ᕿᐱᐊᕐᔪᐊᓗᒃ, ᖁᓕᑦᑖᔪᐊᓗᓪᓗ, ᐊᓂᖔᕋᒥ ᐃᑦᓱᖔᓕᕋᒥ.
ᐊᓂᖓᖓᒎᖅ ᓄᑎᐅᓇ ᑎᑭᑦᓱᓂ ᐅᓪᓛᑯᑦ.
ᐅᓪᓛᐸᐅᔮᓗᒃᑯᒎᖅ ᑎᑭᑦᓱᓂ, ᖃᐅᕙᓪᓕᐊᑎᓪᓗᒍ.
ᑌᒪ ᐊᖏᓕᕙᓪᓕᐊᔪᐊᓘᒐᒥ ᑖᓐᓇ ᓯᓚᒥ.
ᐃᓛ, ᑎᑭᕌᕐᓯᒪᔪᐊᓗᒃ ᓇᓄᐊᓗᒃ.
ᑲᐅᑦᔭᔪᒃ ᐱᕈᕐᑐᐊᓘᓕᕋᒥ ᐊᖏᓕᒐᒥ, ᐱᐅᖕᖏᑐᐊᓘᒻᒪᑦ ᐱᐅᖕᖏᑐᒧᑦ ᑭᓯᐊᓂ, ᐊᖏᓕᑎᑕᕕᓂᐅᕐᖂᒪᑦ.
ᐃᐱᕋᕆᐊᕐᑕᐅᒐᒥᒎᖅ ᑕᒫᕌᓗᒃ ᐊᖏᓕᐅᒥᖃᑦᑕᓱᓂ.
ᑖᒃᑯᓂᖓᒎᖅ ᐱᖓᔪᕌᓗᓐᓂᒃ ᓇᓄᕐᓂᒃ ᐃᐱᕋᕆᐊᑐᐊᕋᒥ, ᓂᐅᖓᒍᒎᖅ ᑎᒍᑦᓱᓂᐅᒃ ᑭᖑᓪᓖᖓᒍᑦ, ᐃᐱᕋᕆᐅᑎᑦᓱᒋᑦ, ᑐᖁᕋᕐᑕᖏᑦ ᐊᖏᔪᐊᓘᓕᕋᒥ ᑲᐅᑦᔭᔪᒃ, ᓱᒃᑯᔨᐊᖑᑦᓱᓂ.
ᑌᒪ ᓈᓚᒍᓐᓀᑐᖅ ᑌᒃᑯᓂᖓ ᐊᓈᓇᑦᓯᐊᑯᒻᒥᓂᒃ ᓱᒃᑯᔨᐊᖃᕐᐸᒪᑕ ᓈᓚᓐᓂᐅᔭᕈᓐᓀᓱᓂ ᑐᖁᕋᑐᐃᓐᓇᓱᒋᑦ, ᓚᐅᕐᑕᕕᓂᖏᑦ ᑲᐅᑦᔭᔫᑉ.