Kalala, ko taku ma'u ki te tupu'aga mai o te fu'u niu,
'e ko te fafine ne'e ko tana manu ko te tuna.
Pea ne'e ina fāga'i pē tana ki'i tuna i te pā pea kua lahi
pea mole kei hao ai, pea ne'e ina tuku leva ki te ki'i vai keli o nofo ai te tuna.
'Alu'alu kua lahi te tuna mole kei hao i te vai
Pea kua mataku te fafine pea hola te fafine.
 Kae gatolo ake leva te tuna o muli pē i te 'alu a te fafine.
 Ne'e ina tuli atu pē, kua 'alu te fafine i te vao
kae muli atu aipē.
'Alu te hola a te fafine, tau ki te potu 'e mālama,
'ulu atu ki loto, ko te nofo'aga o te hau.
'E nofo'aki ai mai pē te haha'i.
Pea fakafehu'i pē koteā 'aē hola age ai pea ina tala ko tana manu
ko te tuna, kua hola age he kua mataku ai.
Mo te 'alu age a te tuna, pea palalau atu te tuna ki te haha'i,
he kua ina 'ilo'i te 'ui age 'aē ke tāmate'i ia
Pea ne'e ina 'ui atu fēia ki te fafine 'e higoa ko Sina te fafine :
« kā tāmate'i au, Sina, pea ko te vahe o te haha'i ko toku sino, kae ko toku 'ulu, ko tou vahe,
'E ke liliu mo koe ki totā 'api o tanu i totā mu'a fale. »
Pea kā homo te fu'u 'akau pea ke gaohi fakalelei.
Pea kā lahi, 'e ke ma'uli ai, 'e feala ke ha'u te atu fenua o totogi,
'e ke ma'uli fimālie ai.
Pea ko te 'akau 'e 'aoga tona potu fulifuli pē, mai tona sino
ki tona lau, ki tona fua, tona me'a fuli 'e 'aoga.
Ko te gata'aga lā 'aia o taku ma'u atu ki te 'akau 'aē
ko te niu, ne'e tupu i te 'ulu o te tuna.
Pea 'e tou sio, 'e 'iloga pē i te fakatātā o te fo'i niu,
'e hagē ko te 'ū mata o te tuna pea ko tona gutu
ko ia pē 'aē 'e tou inu ai i te fo'i niu.
Ko te gata'aga 'aia o taku ma'u atu ki te 'alu'aga o te 'akau 'aē ko te niu, ne'e tupu ia i te 'ulu o te tuna.